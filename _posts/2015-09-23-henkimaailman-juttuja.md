---
isBasedOnUrl: 'content://x-text:1e92f526-c0f8-477a-8228-34681b52cd8f'
inLanguage: fi
starred: false
keywords: []
description: Mitkä mittarit pitää hankkia?
author: []
title: Henkimaailman juttuja
tags:
  - perusasiat
  - kilpavarustelu
published: true
url: henkimaailman-juttuja/index.html
datePublished: '2015-09-23T17:56:19.227Z'
dateModified: '2015-09-23T17:52:38.060Z'
authors: []
publisher:
  name: Ferrix
  domain: x-text
  url: null
  favicon: null
sourcePath: _posts/2015-09-23-henkimaailman-juttuja.md
_type: Article
_context: 'http://schema.org'

---
# 

# Henkimaailman juttuja

_Monet triathlonistit mittaavat yhtä jos toista suorituksestaan. Kuntoilijat
saattavat mitata sykettä, mutta mitä oikeastaan voi ja kannattaa mitata?_

Olen harrastanut välineurheilua oikeastaan koko liikuntaurani ajan. Välineet
pitää mielestäni olla kohdallaan, jos jotain aikoo tehdä, mutta iän myötä
hommaan on löytynyt jonkinlainen järki. Insinööriluonteisena tykkään pitää
asioista kirjaa ja yrittää katsoa harjoittelusta ja kisoista tulevien
numeroiden taakse. Ensimmäinen sykemittarini oli Suunnon T3\. Vyö oli varsin
epämukava ja matkaa pystyi mittaamaan summittaisesti jalkaan liitettävällä
anturilla tai isolla GPS-kiekolla, joka liitettiin käsivarteen ja reitistä ei
jäänyt karttaan jälkeäkään, vaan vain matka ja vauhti, jotka olivat huonosta
vastaanotosta johtuen todellakin vähän sinne päin.

Nykyään laitteet ovat todella hyviä ja ihan pelkällä kännykällä voi tehdä
ihmeitä. Triathloniin on kehitetty ihan omat laitteensa, joista käyn läpi
omat suositukseni. Käytän itse pääosin Garminin laitteita, mutta tunnen myös
muiden valmistajien tuotteita paljon.

Laitteiden väliset erot saattavat paikoin olla häviäviä, koska taannoin
edellistä kelloani ostaessa selvisi, että Polarin ja Suunnon sykelähettimet
valmisti sellainen firma kuin Dynastream, jonka puolestaan Garmin omisti.
Valmistajien välinen yhteensopimattomuus ei siis ole tehnistä, vaan aivan
täysin bisnestä.

## Syke

Sykkeen mittaaminen on suomalaiselle tärkeä juttu. Sykemittari on keksitty
täällä ja olemme ainakin joskus olleet siinä uranuurtajia. Melkein mikä
tahansa valmennusohjelma jakaa treenit perus-, vauhti- ja maksimikestävyyteen.
Peruskestävyysalueen löytää mututuntumalla ohjeella PPPP eli pitää pystyä
puhumaan puuskuttamatta. Puuskutuksen alettua ollaan vauhtikestävyysalueella
ja puuskuttavan puheen loputtua ollaan maksimikestävyysalueella.
Maksimisykkeen lähellä loppuu ajatustoiminta. Vakavassa harjoittelussa ja
kilpailun aikana on kuitenkin hyvä mitata sykettä sekä tietää sykerajat.

Sykkeen mittaaminen onnistuu vaikka kännykällä. Suurin osa nykypuhelimista
ymmärtää Bluetooth Smart -antureiden päälle ja tuoreissa Androideissa on myös
ANT+-tuki, jota Garmin ajaa kuin käärmettä pyssyyn. Appeja löytyy paljon ja
kannattaa tarkistaa niiden yhteensopivuus laitteiden kanssa ennakkoon.

Pelkkää sykettä varten ei siis tarvitse erityisempää laitteistoa. Minulla on
puhelimessani ANT+-tuki eli voin käyttää Garminin, Wahoon ja monen muun vöitä.
Vyö koostuu yleensä remmistä ja lähettimestä. Remmi on kulutusosa, joita
voi joutua vaihtamaan. Hikoilevammalla tyypillä se vaatii pesua ja huolenpitoa
ja vanhentuessaan se pitää hirttää kehon ympäri oikein kunnolla, jotta kontakti
onnistuu. Itse olen ollut tyytyväinen Garminin uuteen malliin, jossa vyön
etupuolelle on kudottu jonkinlaista metallilankaa, joka maadottaa vyön ja
vähentää häiriöitä, jolloin kulunuttakaan vyötä ei tarvitse kuristaa täysillä
kroppaan kiinni.

Parasta ikinä on kuitenkin rannetietokone, johon palaan tuonnempana.

## Matka

Matkaa voi mitata monella tapaa. Kännykkäsovellus käyttää yleensä GPS:ää ja
tiedot saa talteen haluamaansa palveluun. GPS ei kuitenkaan ole aina
saatavilla. Juostessa tähän auttaa jalkaan kiinnitettävä anturi tai sykevyön
tahi kellon lisäominaisuus, joka arvioi askelten määrästä nopeuden. Pyörän
nopeusmittareita on monenlaisia ja niistä ehkä näppärin akseliin kiinnitettävä
kiihtyvyysanturiin perustuva mittari, jonka kanssa ei tarvitse säätää
magneetteja. Minulla on tuollainen Garminin nopeusmittari maantiepyörässäni
ja talvipyörässä on Garminin yhdistetty nopeus- ja kadenssianturi.

Parasta ikinä on kuitenkin rannetietokone, johon palaan tuonnempana.

## Juoksu

Kiihtyvyysanturien hinnan laskun myötä juoksusta on alettu mittaamaan myös
uusia suureita. Wahoon Tickr X ja Tickr Run kertovat askelten määrän,
pystysuuntaisen liikkeen, maakosketuksen keston ja kärsimisen määrän
kännykälle. Garminin uusin sykevyö kertoo samat tiedot noita lisätietoja
ymmärtäville (tällä hetkellä vain Garminin omille) laitteille. Suunnon
Ambit-perhe 2S-version jälkeen antaa samat tiedot ranteesta. Polar tarvitsee
vielä erillisen anturin jalkaan.

Minulla on yksi Tickr X kännykän kanssa käytettäväksi ja se antaa muutakin
tietoa juoksusta, mutten ole jaksanut ottaa selvää niiden hyödyistä ja
haitoista, joten en käy niitä läpi tässä.

Pompun korkeus, askeleet minuutissa ja maakosketuksen kesto ovat saman asian
kolme eri puolta. Juoksijan pitäisi tähdätä noin 180 spm (steps per minute)
lukemaan ja periaatteessa liian korkealle ponnistamalla ei pääse ottamaan
seuraavaa askelta ajoissa, jotta lukuun pääsisi. Toisaalta jalka voi olla
maassa liian pitkään. Tietämällä näistä kaksi voi tietää kolmannen. Kovin
hyviä ohjearvoja en ole muille lukemille löytänyt Googlesta, mutta kai
noihin voi kiinnittää huomiota tekniikkatreenien jälkeen. Kadenssi on tärkein.

Ilman näitä tietoja on pärjätty aivan loistavasti ihan viime vuosiin asti.

## Uinti

Uinnin mittaaminen on triathlonissa suurin haaste. Vesi elementtinä ei johda
radiosignaaleja, joten sykkeen mittaaminen on haastavaa ja ilman märkäpukua
tai muuta torson peittävää uikkaria elektrodivyö pyrkii altaan päädystä
ponnistaessa pakenemaan kohti jalkoja. Polar on ratkaissut tämän magneettisella
tiedonvälitystavalla, joka toimii ainakin H7-sykevyöllä. Suunto kehitti
ensimmäisenä memory beltin, joka purskauttaa syketiedot vyön muistista
jälkikäteen. Wahoon Tickr X tallentaa myös muistiin ja viimeisenä Garmin on
juuri tuonut HRM Swim ja HRM Tri -mallit kauppoihin, joista uintivyö on
nyrkkeilymestarikoon valtava muistilla varustettu vyö ja HRM Tri taas
märkäpuvun alle sopiva muistava versio juoksudynamiikkaa ymmärtävästä HRM
Run -lähettimestä. Syke on uinnissa on kuitenkin kuriositeetti, jota ilman
ainakin itse olen uinut koko kilpaurani silloin joskus.

Uinnin mittaamisessa olennaisinta on matka ja tätä varten kannattaa siis ostaa
se pari kertaa aiemmin mainittu rannetietokone. Triathlonisteille suunniteltu
malli sisältää niin laadukkaan GPS-tuen, että se pystyy saamaan satelliitin
kiinni kroolin käsivedon aikana ja piirtämään karttaan pisteen. Tähän pystyvät
ainakin Suunnon Ambit, Garminin Fenix 3, 320XT, 910XT ja 920XT. Polar tuli
viimeisenä, koska heidän ensimmäinen GPS-kellonsa ei kestänyt vettä. Nykyään
V800 on sillä suunnalla se juttu. Minulla on 920XT.

Hallioloissa GPS ei toimi, joten siellä kellon voi laittaa laskemaan
käsivetoja ja allasvälejä, kunhan vain muistaa ponnistaa altaan päädyssä. Tätä
toteuttavat edellä mainittujen kellojen lisäksi Garmin Swim, jossa ei oikein
muita ominaisuuksia sitten olekaan.

## Kadenssi

Matkan ja sykkeen lisäksi pyöräilyssä ensimmäinen mitattava asia on kadenssi.
Polkimia tulisi pyörittää keskimäärin 95-100 kierrosta minuutissa, jotta ajo
olisi taloudellista. Tätä mitataan liittämällä poljinkampeen kiihtyvyyssensori
tai magneetti, jonka ohituksia rungossa oleva vastapari laskee. Kaikilla
valmistajilla on näitä omansa. Garmin toimii pelkästään ANT+-laitteiden kanssa,
Ambit 2 tukee niitä ja Suunnon ANT-laitteita. Ambit 3 ja Polar toimivat
Bluetooth-laitteiden kanssa. Wahoolla on kaikille sopiva pieni RPM-niminen
laite, joka perustuu kiihtyvyysanturiin ja puhuu sekä Bluetoothia että ANT+:aa
samaan aikaan eli voin suositella varauksetta. Sen voi napata spinningiin
mukaan ja laittaa kenkään kiinni, jolloin kaikki paitsi yhden jalan polkeminen
tallentuvat. Garminilla on kumilenkillä kampeen tuleva versio, joka kulkee myös
mukana spinuissa, joten se on varsin hyvä vaihtoehto.

## Voima

Voiman mittaaminen pyöräilyssä on ammattilaisten juttu, jota en suosittele
ensimmäistä kauttaan suunnitteleville. Syynä on se, että mittareiden tekniikka
perustuu venymäliuskoihin, jotka ovat sen verran kalliita valmistaa, ettei
sitä yksittäistä osaa saa alle neljänsadan euron. Tästä johtuu, että laitteet
tuppaavat olemaan kuluttajan kukkarolle vähän tyyriitä.

Toinen sudenkuoppa voimamittareissa on perinteisesti ollut yhteensopivuus.
Laitteet käyttävät yleensä ANT+-protokollaa, joten ne toimivat lähinnä Garminin
laitteiden kanssa. Polarilla on omat Keó-polkimensa, jotka puhuvat sitä niiden
kieltä, mutta pääosin markkinat on lastattu ANT+-laitteilla. Powertap on myös
päivittänyt mallistonsa tukemaan molempia protokollia, joten kyllä se tästä.

Kolmas sudenkuoppa on sijoittelu. Triathlonistilla on yleensä muutama pyörä,
joista olisi hyvä saada lukemat. Voimamittarit voidaan sijoittaa takakiekon
napaan, keskiöön, kampeen tai polkimeen. Kaikki markkinoilla olevat polkimet
taitavat tällä hetkellä olla Keó-mallia, joten muista klosseista pitävän on
nieltävä ylpeytensä. Jos kiekkoja on kisoihin ja treeneihin erikseen, jokaiseen
kiekkopariin pitää laittaa 700 euroa lisää. Toisaalta kiekosta voi mitata
lisäksi nopeuden ja kadenssin, kun kammesta, polkimesta tai keskiöstä pelkän
kadenssin. Apropoo, kadenssimittari kannattaa silti hankkia, koska voimaa
mittaavan trainerin kanssa ei välttämättä saa toisesta voimamittarista pelkkää
kadenssia. Toisaalta polkimista ja kammista sattaa saada oikean ja vasemman
jalan tasapainon, jota kiekossa ei voi mitata.

Voimamittarin kaikkien haittojen listaamisen jälkeen ne hyödyt. Pyöräilyn
treenaaminen on mielekkäämpää tehoalueilla kuin sykealueilla. Syke seuraa
tehontuottoa niin paljon jäljessä, että sopivan pienen voiman arvioiminen on
erittäin hankalaa. Väsyneenä sykkeen ja voiman suhde myös muuttuu, joten
tasainen suorittaminen on eräänlainen pähkinä.

## Minun valintani

Lajia aloittaessani tutkin vaihtoehtoja pitkään ja valitsin Garminin laitteet
päivittäessäni seuraavaan kelloon tajusin, että Ambit 3 vaihtoi ANT+:n siihen
sinihampaiseen ja siinä vaiheessa omistuksessa olevista laitteista osa olisi
mennyt hylkyyn. Kelloni on tällä hetkellä 920XT pika-asennussarjalla eli
kellotaulu siirtyy ranteesta pyörän stemmiin neljänneksen kiertämällä. Kellon
mukana tulee Garmin HRM Run vyö, joka mittaa matkaa myös matolla juostessa.
Uintiin ja juoksuun en siis muita antureita tarvitse. Matkakäyttöön minulla
on silti myös Tickr X, jonka avulla saan tiedot talteen juoksuista, vaikkei
mukana olisi kelloa eikä kännykkää.

Toisessa pyörässäni on Garminin yhdistetty kadenssi- ja nopeusmittari, joka
perustuu siis magneetteihin. Maantiepyörässä Garminin nopeusmittari ja Vector
2S -polkimet. Sisätreeneissä käytän Garminin kadenssianturia, koska Wahoon
Kickr-trainerini tuottaa voima- ja nopeusmitat eikä polkimista saa pelkkää
kadenssia samaan aikaan.

Mikäli olet itsellesi laitteita ostamassa, kannattaa käydä markkinat läpi
nopeasti ja vilkaista vaikka mitä [DC Rainmaker][0]
asioista sanoo. Asiat tuntuvat muuttuvan nopeasti. Kannattaa kuitenkin
huomioida, että minkä hyvänsä laitteen ostatkin, sen kannattaa olla ANT+ tai
Bluetooth Smart, koska oikeastaan millään muilla vaihtoehdoilla ei ole kovin
auvoista tulevaisuutta. Sen jälkeen tee kaikki hankintasi niin, että laitteet
varmasti sopivat yhteen.
![](https://the-grid-user-content.s3-us-west-2.amazonaws.com/f52d6f67-c2f4-4f84-893a-f6588fdf0d56.jpg)

[0]: http://www.dcrainmaker.com/